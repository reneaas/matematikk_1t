# Algebraisk representasjon

Vi har nå sett kort på hvordan en andregradsfunksjon kan se ut grafisk og hvordan koeffisientene påvirker grafen. Vi skal nå se på hvordan vi kan analysere en andregradsfunksjon algebraisk. I motsetning til lineære funksjoner, er det å jobbe algebraisk med andrefunksjoner litt mer innfløkt. Det vi skal oppnå nå, kommer til å gi oss mange viktige verktøy for å forstå andregradsfunksjoner og for å løse problemer knyttet til dem. Men det kommer til å ta litt tid å komme i mål med alle verktøyene, så vi skal først gi en oversikt over hva vi ønsker å oppnå. 

Vi lister opp læringsmålene for de neste seksjonene så du vet hva du har i vente:

```{admonition} Læringsmål: algebraisk representasjon av andregradsfunksjoner
:class: tip
Etter å ha gått gjennom de neste seksjonene, er målet at du skal kunne:
* Kjenne til de tre kvadratsetningene og sammenhengen deres med andregradsfunksjoner.
* Kjenne til hvordan man kan fullføre kvadrater for å faktorisere andregradsfunksjoner.
* Kjenne til ulike strategier for å løse andregradslikninger og andregradsulikheter, og kunne bruke disse strategiene til å løse konkrete problemer knyttet til andregradsfunksjoner.
* Kunne skrive andregradsfunksjoner på ulike former, og forstå hvordan disse formene kan brukes til å analysere andregradsfunksjoner.
```

## The end game

Målet vårt er å kunne løse andregradslikninger, andregradsulikheter og ikke-lineære likningssystemer. Fellesnevneren for disse tre problemtypene er at andregradsfunksjoner inngår som ryggraden i problemstillingene. En av de viktigste egenskapene vi trenger å kunne bestemme er *nullpunktene* til andregradsfunksjoner. Det viser seg at vi kan finne nullpunktene til en andregradsfunksjon ved såkalt *rotutdragning*, som til slutt leder oss frem til det vi kaller for **$abc$-formelen** som ser slik ut:

$$
x = \frac{-b \pm \sqrt{b^2 - 4ac}}{2a}
$$ (eq:abc-formelen)

Å komme fram til og forstå denne likningen er hovedmålet vårt med de neste seksjonene. På veien vil vi likevel lære en hel haug med nyttige teknikker som vi trenger for å komme fram til $abc$-formelen.

