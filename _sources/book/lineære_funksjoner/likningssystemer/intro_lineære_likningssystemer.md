# Lineære likningssystemer

:::{tableofcontents}
:::

```{admonition} Likningssystem vs likningssett
:class: note, margin
På ungdomsskolen har nok et likningssystem blitt kalt for et **likningssett**. Vi skal bruke begrepet **likningssystem** gjennom denne boken fordi dette er det mest brukte begrepet i matematikk på videregående skole og i høyere utdanning.
```

Et **likningssystem** er et system bestående av én eller flere likninger som må være oppfylt samtidig. Målet er å finne verdier for variabelene slik at alle likningene i systemet er oppfylt. En annen måte å si dette på, er at alle likningene i systemet løses samtidig. 

Et **lineært likningssystem** er et likningssystem der alle likningene kan beskrives av funksjonsuttrykkene til lineære funksjoner. For eksempel er følgende likningsystem et lineært likningssystem:

\begin{align}
    x - y & = -1 \\
    x + y & = 1 \\
\end{align}

De to likningene i systemet er lineære likninger fordi de kan skrives som funksjonsuttrykkene til lineære funksjoner. Vi ser at vi har to variabler - $x$ og $y$. For å løse likningssystemet må vi finne verdien til begge to. Vi kan også ha likningssystemer med flere enn to variabler. 

En annen måte å skrive opp likningssystemet på er ved hjelp av konjunksjon:

$$
x - y = -1 \quad \land \quad x + y = 1,
$$

som understreker at det er to påstander som skal være oppfylt samtidig. Løsningen av et likningssystem, er selv et likningssystem. For eksempel er løsningen av likningssystemet over:

$$
x = 0 \quad \land \quad y = 1,
$$

som er et likningssystem bestående av to **trivielle** likninger (her: triviell betyr at løsningen kan leses av direkte).

```{admonition} Læringsmål: lineære likningssystemer
:class: tip

* Målet med dette kapittelet er at du skal kunne løse lineære likningssystemer ved hjelp av ulike løsningsstrategier. Du skal kunne løse lineære likningssystemer ved hjelp av følgende strategier:
    1. Grafisk løsning
    2. Algebraisk løsning
    3. Ved programmering
* Du skal kunne uttrykke løsningen av et lineært likningssystem på to forskjellige måter:
    1. Som et likningssystem
    2. Som en mengde

```
