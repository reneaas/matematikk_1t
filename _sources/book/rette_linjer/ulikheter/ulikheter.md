# Lineære ulikheter

En ulikhet kan beskrives som at en størrelse er større eller mindre enn en annen størrelse. En **lineær ulikhet** er en ulikhet hvor de algebraiske uttrykkene er funksjonsuttrykkene til lineære funksjoner. Et eksempel på en lineær ulikhet er

$$
x + 3 > 2x - 1.
$$ (eq:ulikhet_intro_eksempel)

Vi trenger en oversikt over betydningen av noen nye matematiske symboler for å kunne lese ulikheter:

| Symbol | Betydning | Eksempel |
|:------:|:---------:|:-------:|
| $<$    | Mindre enn | $2 < 3$ leses som $2$ er _mindre enn_ $3$ |
| $>$    | Større enn | $3 > 2$ leses som $3$ er _større enn_ $2$ |
| $\leq$ | Mindre enn eller lik | $2 \leq 3$ leses som $2$ er _mindre enn eller lik_ $3$ |
| $\geq$ | Større enn eller lik | $3 \geq 2$ leses som $3$ er _større enn eller lik_ $2$ |

Vi kan altså lese ulikheten {eq}`eq:ulikhet_intro_eksempel` som at den uttrykker at $x + 3$ er større enn $2x - 1$. Men dette er slettes ikke sant for _alle_ verdier av $x$. 

_Målet_ er å bestemme hvilke verdier av $x$ som gjør at ulikheten er sann. Løsningen av ulikheten er oftest en mengde av mulige verdier for $x$. Nå vet vi målet, så la oss formulere noen konkrete læringsmål for dette kapittelet.

```{admonition} Læringsmål: lineære ulikheter
:class: tip

* Du skal kunne løse lineære ulikheter ved hjelp ulike løsningsstrategier. Du skal kunne løse lineære ulikheter med:
    1. Grafisk løsning.
    2. Algebraisk løsning.
    3. Ved programmering.
* Du skal kunne uttrykke løsningen av en lineær ulikhet på to forskjellige måter:
    1. Som en ulikhet.
    2. Som en mengde.
```

